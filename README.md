# PW-FileSystem
Concurrent filesystem emulator. Project for Concurrent Programming (PW) course. Description in Polish.

# Polecenie

Zadanie polega na zaimplementowaniu części systemu plików, a konkretnie współbieżnej struktury danych reprezentującej drzewo folderów.

Ścieżki są reprezentowane napisami postaci "/foo/bar/baz/".

Należy zdefiniować strukturę Tree oraz następujące operacje (które będą wykonywane przez wielowątkowy program testujący):

* Tree* tree_new()  
Tworzy nowe drzewo folderów z jednym, pustym folderem "/".

* void tree_free(Tree*)  
Zwalnia całą pamięć związaną z podanym drzewem.

* char* tree_list(Tree* tree, const char* path)  
Wymienia zawartość danego folderu, zwracając nowy napis postaci "foo,bar,baz" (wszystkie nazwy podfolderów; tylko bezpośrednich podfolderów, czyli bez wchodzenia wgłąb; w dowolnej kolejności, oddzielone przecinkami, zakończone znakiem zerowym). (Zwolnienie pamięci napisu jest odpowiedzialnością wołającego tree_list).

* int tree_create(Tree* tree, const char* path)  
Tworzy nowy podfolder (np. dla path="/foo/bar/baz/", tworzy pusty podfolder baz w folderze "/foo/bar/").

* int tree_remove(Tree* tree, const char* path)  
Usuwa folder, o ile jest pusty.

* int tree_move(Tree* tree, const char* source, const char* target)  
Przenosi folder source wraz z zawartością na miejsce target (przenoszone jest całe poddrzewo), o ile to możliwe (patrz kody błędów niżej).

# Współbieżność

* Operacje list, create, remove i move muszą być atomowe (tzn. zwracane wartości powinny być takie jak gdyby operacje wykonały się sekwencyjnie w jakiejś kolejności).
* Jeśli dwie operacje zostały wywołane równolegle (tj. nie jedna rozpoczęta po zakończeniu drugiej), to ich zwracane wartości mogą być takie jak gdyby wykonały się w dowolnej kolejności: jest OK jeśli wybrana kolejność prowadzi do zwrócenia kodu błędu.
* Można zakładać, że operacja tree_free zostanie wykonana na danym drzewie dokładnie raz, po zakończeniu wszystkich innych operacji.

# HashMap

* Zawartość każdego folderu powinna być utrzymywana za pomocą struktury HashMap, opisanej w HashMap.h. Na przykład hmap_new() (tworzenie nowej mapy) powinno być wołane dokładnie raz w tree_new() i w tree_create() (o ile jest to możliwe, patrz kody błędów niżej) i w żadnej innej operacji.
* Struktura ta jest zaimplementowana naiwnie, należy samemu zadbać o synchronizację. Implementacja HashMap.c może zostać podmieniona. Jedyne co można o niej zakładać, to że wykonuje się poprawnie (każda operacja w skończonym czasie zakończy się oczekiwanym skutkiem), o ile żadna operacja modyfikująca (hmap_insert/hmap_remove/hmap_free) nie wykonuje się współbieżnie z jakąkolwiek inną operacją na tej samej mapie. Współbieżne użycie hmap_get, hmap_size i iteracji (na różnych iteratorach) jest dozwolone.

Operacje na drzewie, które mogą się wykonać równolegle przy powyższych założeniach, powinny mieć taką możliwość. W szczególności nie powinny bez uzasadnienia czekać, aż inna operacja zakończy wywołanie operacji np. hmap_get. Przykładowo: powinno być możliwe współbieżne wykonanie operacji tree_create(tree, "/a/b/") oraz tree_create(tree, "/c/d/"), które współbieżnie wykonują hmap_get na hash-mapie utrzymującej zawartość folderu "/", a później współbieżnie wykonują hmap_insert na hash-mapach utrzymujących odpowiednio zawartość folderów "/a/" oraz "/c/".

Należy przy tym unikać przede wszystkim zakleszczenia, ale również zagłodzenia. W kwestii zagłodzeń można założyć, że wątków jest skończenie wiele (nie tworzą się w kółko nowe, nie ma ich niepraktycznie wiele).

# Kody błędów

* Nazwy folderów są dowolnymi ciągami małych liter ASCII od a do z długości od 1 do 255.
* Ścieżki to nazwy folderów oddzielone znakiem '/'; zawsze zaczynają się i kończą się znakiem '/'; mają długość od 1 do 4095 znaków.
* tree_list zwraca NULL jeśli ścieżka nie jest prawidłowej postaci (w powyższym sensie) lub nie istnieje.
* Pozostałe operacje, jeśli ścieżka nie jest prawidłowej postaci, zwracają kod błędu EINVAL (stała zdefiniowana w errno.h).
* W tree_create: jeśli folder już istnieje, zwraca kod błędu EEXIST. Jeśli rodzic podanej ścieżki nie istnieje, zwraca ENOENT.
* W tree_remove: jeśli folder jest niepusty, zwraca ENOTEMPTY. Jeśli nie istnieje, zwaraca ENOENT.  Jeśli podano korzeń "/", zwraca EBUSY.
* W tree_move: jeśli folder source lub rodzic folderu target nie istnieje, zwraca ENOENT. Jeśli folder target już istnieje, zwraca kod błedu EEXIST. Jeśli jako source podano korzeń "/", zwraca EBUSY.
* Jeśli użyte funkcje pthreads_* zwrócą kod błędu, można go po prostu zwrócić.
* W przypadku kiedy operacji nie da się sensownie wykonać z jeszcze innego powodu, należy zwrócić inny kod błędu, między -1 a -20, oraz opisać w komentarzu (przy definicji odpowiedniej stałej, przy kodzie funkcji lub przy return) co dany bład oznacza.
* Jeśli błędów jest kilka, można zwrócić dowolny.
* Zwracając kod błędu, operacja musi pozostawić drzewo w stanie poprawnym, niezmienionym.

# Wymagania techniczne

* Nie wolno korzystać z bibliotek innych niż standardowa i systemowe. Z biblioteki pthreads wolno korzystać wyłącznie z typów pthread_mutex_t,  pthread_cond_t (oraz funkcji na nich). Nie wolno korzystać z semaphore.h (sem_t, sem_open, ...).
* Rozwiązanie powinno zawierać krótki komentarz/komentarze (po polsku lub angielsku) uzasadniające użyte metody synchronizacji. Należy przy tym założyć, że czytelnikowi znana jest treść zadania oraz problemy i konstrukcje z wykładu, ćwiczeń i laboratoriów (wraz ze swoimi własnościami, uzasadnieniami, itd.).
* Rozwiązanie powinno poprawnie zwalniać wszystkie zaalokowane zasoby (poza napisami zwróconymi przez tree_list), bez niepotrzebnego odkładania tego w czasie.
* Złożoność czasowa i pamięciowa nie może być niepotrzebnie duża.
* Implementacja nie tworzy własnych wątków.
* Użycie clang-format i clang-tidy nie jest wymagane (ale jest jak zwykle zalecane).
* Załączony jest szablon rozwiązania ab1234567.tar.
* W podanym szablonie można zmieniać jedynie plik Tree.c, path_utils.*, err.* , tworzyć nowe pliki .h i .c oraz dodawać ich nazwy do linijki add_library(Tree Tree.c) w CMakeLists.txt (zmiany w pozostałych plikach będą ignorowane – można dla własnej wygody zmieniać np. main.c)
* Rozwiązanie należy wysłać na Moodle w postaci pliku ab1234567.tar (lub .tar.gz), gdzie ab1234567 w nazwie pliku i zawartego folderu jest zmienione na własne inicjały i numer indeksu.
* Rozwiązanie musi działać na students skompilowane za pomocą cmake (polecenie cd ab1234567/build && cmake .. && make powinno wyprodukować plik ab1234567/build/libTree.a).

# FAQ
* Zwracamy uwagę na różne konsekwencje atomiczności operacji na drzewie. Przykładowo, rozważmy drzewo t z folderami "/" oraz "/a/". Przypuśćmy, że jeden wątek wykonuje kod int r1 = tree_create(t, "/a/aa/"); int r2 = tree_create(t, "/b/bb/");, zaś drugi współbieżnie wykonuje tree_move(t, "/a/", "/b/"). Ostateczne wartości zmiennych r1 i r2 mogą zależeć od wykonania, natomiast niedozwolona jest sytuacja, w której r1 == ENOENT oraz r2 == ENOENT (pierwsze wskazywałoby na to, że przeniesienie odbyło się przed próbą utworzenia folderu wewnątrz "/a/"; drugie wskazywałoby, że przeniesienie odbyło się po próbie utworzenia folderu wewnątrz "/b/"; byłoby to sprzeczne z kolejnością wykonania utworzeń przez pierwszy wątek).
* Można zakładać, że podany Tree* tree jest zawsze wynikiem operacji tree_* (nie ma niespodziewanych ingerencji w Tree).
* Operacje hmap_* nie wołają operacji tree_*.
* Nie ma ograniczenia na liczbę podfolderów w folderze, poza pamięcią i rozmiarami typów liczbowych.
* Nie potrzeba i nie należy wspierać ścieżek z kropkami /foo/../bar/.
* Nie potrzeba i nie należy wspierać sygnałów (w sensie kill()/signal()).

